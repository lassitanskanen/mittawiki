---
title: Työmaalla liikkuminen
description: 
published: true
date: 2021-02-06T05:00:30.165Z
tags: 
editor: markdown
dateCreated: 2020-07-21T17:17:18.459Z
---

# Työmaalla liikkuminen ja työskentely

Työmaalla liikkuessa tulee olla erityisen varovainen ja suojavarusteita on syytä käyttää. Aluksi esimerkiksi suojalasit voivat tuntua tarpeettomilta, mutta mielipiteesi voi muuttua, kun kivensirpale lentää suojalaseihisi rikkoen ne, muttei verkkokalvoasi. On täysin tervejärkistä pidättäytyä työstä, johon ei tarjota riittäviä turvavarusteita tai jos työ on liian vaarallista.

Varmista toiminnallasi ja kertomalla muille työmaan työntekijöille, että missä työskentelet. Jos menet mittaamaan jotain syvää kaivantoa työntekijöiden kahvitauon aikana ja he palaavat vähin äänin kahvitauolta ja ensimmäisenä he jatkavat kaivannon täyttämistä hiekalla, voit saada päähäsi muutaman kuution yllätyksen. Kerro koneiden kuskeille ja muille työntekijöille, että menet mittaamaan alueelle, jolla he työskentelevät.

Työmailla liikkuu usein raskaita ja suuria koneita, joiden ulottuma voi olla useita kymmeniä metrejä. Työkoneista on välillä vaikea havaita nopeasti liikkuvia ihmisiä, kun koneiden kuljettajat joutuvat keskittymään moneen asiaan samaan aikaan. Kun liikut työmaalla, katso ympärillesi, maahan ja taivaalle.

Teillä ja kaduilla tehtävissä mittauksissa on tärkeää huomioida liikenne. Kuljettajat eivät aina noudata työmaan alueella vallitsevia nopeusrajoituksia ja myös muuttuneet liikennejärjestelyt voivat hämmentää joitakin kuljettajia ja aiheuttaa mahdollisia vaaratilanteita. Jos mahdollista, niin pyydä joku toinen katsomaan liikennettä, kun sinä keskityt mittaamiseen. 
 
### Mahdollisia vaaratilanteita työmailla:

-Kaivinkonekuski ei ole välttämättä huomannut sinua ja saattaa kääntyessään osua kauhallaan sinuun tai ajaa sinun ja/tai tavaroidesi yli. 
Ratkaisu: Kulje riittävän kaukana kaivinkoneesta ja voit esim. heilauttaa kättäsi kuskille, jotta hän huomaa sinut. Katso kaivinkonekuskin silmiä, että onko kaivinkonekuski varmasti huomannut sinut.

-Ponttiseinään ei ole kiinnitetty turvakaidetta ja katsot maastotallentimesi näyttöä ja horjahdat usean metrin syvyiseen kaivantoon.
Ratkaisu: Vaikka oletkin keskittynyt mittaamiseen, niin muista keskittyä ympäristöösi. Jos liikut, niin katso tarkasti ympärillesi ja varsinkin mihin kävelet. Vaikka työmaat pitäisi olla turvallisia, ei niissä ole kuitenkaan vaikea teloa itseään, jos on huolimaton. 

-Mittaat paikallasi teräspaalujen paikkoja ja kuorma-autokuski peruuttaa vanhalla kuorma-autolla lähellesi niin, ettet kuule mitään kun peruutuksen merkkiääni on kuorma-autossa rikki ja paalutuskone iskee vieressäsi paaluja maahan. Huomaat kuorma-auton vasta kun se on metrin päässä sinusta. 
Ratkaisu: Katso ympärillesi, vaikka olisit täysin paikallasi. Jos näet, että jokin koneenkuljettaja ei ole huomannut sinua ja on esim. peruuttamassa sinua kohti, yritä kiinnittää kuljettajan huomio esim. heiluttamalla kättä tai jos on pimeää niin heiluttamalla valoa (poislukien ratatyömailla. Siellä valon heiluttaminen on merkki junille). 

Älä koskaan mene peruuttavan koneen taakse. Kierrä kone sivusta ja kiinnitä kuljettajan huomio. Voit myös hätätilanteessa kopauttaa oveen nyrkilläsi jos se on ajamassa laitteidesi yli. 
Jos kuljettaja ei huomaa sinua niin pelasta itsesi ja jos mahdollista, niin arvokkaimmat mittauslaitteet.

-Mittaat rakennustyömaalla seinäelementtejä paikallesi ja huomaat tumman varjon heiluvan yläpuolellasi. Viiden tonnin painoinen betonielementti heiluu 20cm pääsi päällä.
Ratkaisu: Varmista, että nosturinkuljettaja tietää sinun olevan merkitsemässä elementtejä ja voit sopia nosturinkuljettajan kanssa, että millä alueella hän nostelee elementtejä ja millä alueella sinä toimit.


Näiden toimien lisäksi ilmoita työtapaturmista tai läheltä piti-tilanteista työnjohtajalle. Mikään työmaa ei ole niin tärkeä, etteikö se voisi olla turvallinen. Kaikkien on tarkoitus päästä päivän päätteksi ehjänä kotiinsa. 