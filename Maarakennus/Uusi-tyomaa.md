---
title: Uusi työmaa
description: Uudelle työmaalle valmistautuminen
published: true
date: 2020-11-08T15:05:57.472Z
tags: 
editor: undefined
dateCreated: 2020-07-21T17:09:39.029Z
---

# Valmistautuminen uudelle työmaalle

Työmaalta/suunnittelijalta saatua aineistoa on hyvä katsoa ennen työmaalle siirtymistä jos mahdollista, jotta hahmottaa hieman kokonaiskuvaa työmaasta ja pystyy tekemään tarvittavat tiedostot ja muunnokset etukäteen. Lisäksi korkeus- ja koordinaattijärjestelmät on hyvä tarkastaa, että ne ovat oikein. Niiden muunnoksia tehdessä kannattaa olla todella tarkkana, koska niistä tulevat virheet voivat aiheuttaa todella isoja taloudellisia kustannuksia. Muunnoksista lisää sivulla koordinaattimuunnokset.

Ennen työmaalle siirtymistä, on hyvä tietää työmaan kokoluokka. Onko siellä työmaakoppeja tms. jossa voit käsitellä saamiasi aineistoja, vai joutuisitko istumaan sorakasan päällä vesisateessa kannettava sylissäsi. Joskus työnjohtajat olettavat mittaajan olevan täysin valmis merkkaamaan jotain tiettyä kohtaa suunnitelmasta, vaikka mittaajana et olisikaan saanut edes suunnitelmia saapuessasi työmaalle. Eli pää kylmänä ja kysy rohkeasti työnjohtajalta, että mistä saat viimeisimmät suunnitelmat.

Katso, että mittauslaitteesi ovat kunnossa ja akut ladattuina. Jos sinun tarvitsee merkitä kepeillä korkoja työmaalla, niin varmista, että niitä on työmaalla saatavilla tai sitten haet niitä oman yrityksesi varastosta tms. Myös erivärisiä spray-maaleja on hyvä olla mukana, kun saatat merkitä erilaisia korkoja ja jos kaikki ovat samalla värillä niin se saattaa sekoittaa työmaalla työskenteleviä.

Kun sinua pyydetään työmaalle, niin valmistaudu, että työtehtävät voivat olla hankalampia/vaatia enemmän aikaa tai niitä voi olla useampia, kuin työnjohtaja tms. on sinulle ilmoittanut. Eli on hyvä varata aikaa työmaalle niin, että saat myös tehtäviäsi eteenpäin niin, ettei sinun heti tarvitse palata työmaalle laittamaan lisää merkkejä.

Työmaalla toimimiseen tarvitset työturvallisuus-kortin ja joillakin työmailla esim. tie- tai rataturva-kortin.

# Saapuminen uudelle työmaalle

On suositeltavaa soittaa etukäteen työnjohtajalle/muulle vastuuhenkilölle työmaalla että olet tulossa työmaalle. Työmaalle voi olla suljettava portti, kännykällä avattava portti tai muu erikoinen ajojärjestely, josta on hyvä tietää etukäteen. Kun saavut työmaalle niin etsi työnjohtaja/muu työmaalla toimiva vastuuhenkilö ja hän perehdyttää sinut työmaalle. 

Perehdytyksessä yleensä kerrotaan työmaasta, turvallisuustekijöistä, mahdollisista vaaratilanteista yms. Osalla työmaista on käytössä Valttikortit, eli kortit jotka leimataan laitteessa kun saavut tai lähdet työmaalta. 

Työnjohtajalta kuulet yleensä mitä merkkejä tai mittauksia sinun halutaan tekevän. 